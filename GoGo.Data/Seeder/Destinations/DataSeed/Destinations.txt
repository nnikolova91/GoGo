Ждрелото на река Ерма
Ждрелото на река Ерма е невероятно красивата местност, която се намира на 5км от град Трън. От него води началото си Трънската екопътека с дължина 13км, която ще ви разкрие живописните гледки на реката. Ерма извира от сръбската планина Власина и минава 25км през територията на България, за да се влее отново в сръбската част на река Нишава. Там тя образува един от най-величествените проломи в цяла Югоизточна Европа - Погановския пролом, който се намира край стария български манастир "Св. Йоан Богослов". Как да разгледате ждрелото?
За да се насладите на скалните феномени, които образува река Ерма по пътя си, може да изберете два маршрута. Единият е Трънската екопътека, която води началото си от асфалтовото шосе на град Трън. Походът ви ще отнеме около 8 часа, изпълнени с вълнуващ преход по малко дървено мостче, черен път с интересен тунел, след който следва и второ дървено мостче. Когато стигнете края, там ще ви очаква величествена панорама към самото ждрело на река Ерма.
Ако сте любители на по-екстремните преживявания, тогава ви препоръчваме маршрута от село Банкя, близо до което се намира и Ябланишкото ждрело. Пътеката ще ви постави пред истинско предизвикателство от стръмни изкачвания и слизания, преминавания през мостове и стълби. Ще трябва да се промушите и между двете огромни канари, които са просечени от река Ерма.
Ако и това не ви стигне да ускорите адреналина, може да си организирате и скално изкачване по над 10 алпийски катерачни маршрута. Те са подходящи както са любители, така и за професионалисти. Очаква ви несравнимо изживяване!

Пещера "Проходна"
Проходна е една от най-известните и леснодостъпни пещери в България. Намира се на 2км от с. Карлуково и на 112км от София. Пещерата представлява естествен скален мост с дължина 262м. Има 2 входа – голям и малък. От малкия вход с височина около 35м тръгва пътечка, която преминава през цялата пещера и излиза през големия вход (най-големия пещерен свод в България – 45м).
Проходна е естествено осветена от огромните входове и от естествените отвори в тавана - "окна". Именно "окната" правят пещерата уникална. Разположени едно до друго, с еднаква бадемовидна форма, окната удивително приличат на огромни очи, които сякаш се взират в посетителите. Неслучайно местното население ги нарича "Очите на Господ", а понякога и "Очите на Дявола". Гледани под определен ъгъл, дори наподобяват лице, свело поглед надолу, а при влажно време от тях сякаш се стичат "сълзи". Изправен пред този природен феномен, човек остава удивен и леко развълнуван – невероятната симетрия и разположение на окната навява страхопочитание и чувство за мистерия. Пещерата е обявена за природна забележителност през 1962г. В нея са снимани няколко български и чуждестранни филми. Един от тях е "Време разделно" (1987г).
От големия вход се провеждат бънджи скокове. Проходна е и популярен обект за катерачи. Маршрутите са спортни, разделени в няколко сектора. Категорията им варира, но като цяло се водят за едни от най-трудните в България.
До Проходна може да се достигне и от Националния пещерен дом "Петър Трантеев". Пътечка, започваща от дома, води до големия вход на пещерата. Сградата на Пещерния дом е уникална със своето разположение – построена е в цепка на скалата, а формата й, гледана отгоре, наподобява прилеп. За част от стените е използвана естествената скала. От Пещерния дом се открива гледка към долината на река Искър, както и към пещера Проходна.

Караджов камък
Караджов камък е интересен скален феномен, който се намира близо до село Мостово в Родопите. Представлява високо скално плато (връх с височина 1448 м), в чиито отвесни стени се е образувал естествен тесен улей. В него е наместен огромен камък, който сякаш висша сила е поставила там – Караджовия камък. Феноменът е обявен за защитена местност от 2003г.
Още от древността хората са смятали мястото за специално - древните траки са изградили светилище, в което са почитали мъртвите. До днес са запазени изсечени в скалата ямки с религиозно предназначение, както и стъпала, водещи до горната част на масива. Проведени разкопки показват, че светилището е създадено през ранножелязната епоха (VII-VIв пр.н.е.). От този период са останали издълбани скални ями и улеи, в които са били полагани съдове, палели са се огньове, а самият ритуал е завършвал със затрупване с камъни.
По-късно светилището е използвано през III-IV век сл.Хр. – намерена е керамика, изработена на грънчарско колело, и монети от времето на римския император Юстиниан I (управлявал в периода 527-565г). Като повечето светилища на траките, и тук се наблюдава етажност. Първият етаж се нарича Долна култова площадка, следват издълбани стъпала - преход към по-високата част, където в скалите има изсечени малки дупки. Когато някой тракиец умирал, близките му дълбаели дупките в скалата и ги пълнели с дарове.

Девинска екопътека
Със сигурност целият свят се извървя по тези приказни родопски пътеки, а мога да се закълна че от горепосочените в заглавието на публикацията места съм срещал десетки хиляди снимки! Време беше да се запишем и ние по тези красиви кътчета и да отчетем загубата, че не сме го направили по-рано, а настъпването на есента се яви и обещаващ повод за това! :) Какво да каже човек, има мистика в тази планина, трябва да се изпита и нито една снимка не може да докосне сетивата по този начин, както реалната среща и до'сега с най-старата планина в България - Родопите! През пътища виещи се стотици и хиляди километри, пътечки и безкрайните завои на пълноводни реки до ждрела, римски мостове и запустели, забравени от бога махалички накацали по непристъпните планински склонове.

Екопътека "Видимско пръскало"
Резерватът е най-високо разположеният в парка. Обхваща северните отвесни склонове на старопланинския връх Ботев и за него са характерни непристъпни скални пояси, къси и стръмни вододели, върхове с обратни наклони, скални мостове, зъбери, пропасти, множество водопади и обширни тревисти заравнености. Тук се опазват субалпийски скални и горски местообитания, характерни са вековните букови и буково-елови гори, редки и застрашени от изчезване видове, оцелели след последните заледявания само в тази естествена крепост и никъде другаде в България. 
Трасето на екопътеката "Видимско пръскало" върви успоредно на река Пръскалска , минава през столетна букова гора и отвежда до скални стени, от които се спуска 80 метровият водопад Видимско пръскало . По маршрута са поставени информационни табели, представящи парка с животните в него, растенията, горите, пасищата, както и историята на Априлци, най-близкото населено място. По пътя е обособена и "Зелена класна стая", където по достъпен игрови начин децата могат да се запознават с растенията, животните и да играят. 
Движението по пътя е много приятно, тъй като наклонът му е малък, а и реката е изключително красива. В продължение на хилядолетия водата е издълбавала своя път в скалното корито и са се получили толкова красиви форми, че движейки се нагоре, човек спира най-много през десетина минути, за да се възхити на невероятните гледки. За около един час се достига до поляна с изградени на нея хранилки за дивеч. Продължава се по пътя и скоро се достига до водохващането. Пътеката продължава вляво покрай оградата. Скоро се навлиза във вековна букова гора. Пътеката пресича няколко пъти реката и продължава от лявата й страна (маркирана е с каменни пирамидки). 

Природна забележителност Костен камък - Орехово
Село Орехово е китно българско селo в Западни Родопи, което е начален пункт на много туристически маршрути. Намира се на 210км от София, 60км югозападно от Пловдив, 60км северно от Смолян, 10км западно от село Хвойна и на около 25км северно от град Чепеларе. От Орехово започват много туристически маршрути за разходки в района и преходи до други села и хижи във високата част на Родопите.
Част от туристическите маршрути са три водопада, които са защитени природни обекти и представляват интерес за туристите.На около 3км южно, в каньона на Коилов дол се намира и скалният феномен Костен камък– колосален скален масив, приличащ на огромна стена, над която расте вековна смърчова гора.
Този естествен скален феномен е обявен за природна забележителност през 1965г. Тук се намира третият водопад, наречен също Костен камък. Водите му падат от голяма скална ниша с височина на водния пад 30м.
До село Орехово има асфалтиран път от село Хвойна. До село Хвойна се стига много лесно, то се намира на главния път Пловдив – Смолян. След като стигнете Орехово, преминавате през цялото село и стигате най-западния му край. Там пътят се разклонява в две посоки направо и наляво. Направо, след няколкостотин метра по черен път, ще стигнете до водопад Дуплево. Наляво през моста над река Орешица се тръгва отново по черен път за хижа "Персенк". Следвате пътя, който прави завои, минава покрай различни параклисчета и се изкачва плавно нагоре към планината.

Ситовски водопад
Ситовският водопад се намира в Родопите, на 30 км от Пловдив, точно на разклона между красивите родопски села Ситово и Лилково. До тях се стига по черен, но сравнително равен път. Левият път продължава към Ситово, а десният - към Лилково. Под моста на разклона, по който се завива за Лилково, преминаващата река е образувала каскада от водопади. Водопадите са с максимален пад от около 2 метра и са изключително живописни.

Водопад "Райско пръскало"
Райското пръскало е известна природна забележителност. Това е най-високия водопад на Балканския полуостров - 124м. Водопадът се намира в Централната част на Стара планина в подножието на първенеца на планината - връх "Ботев", на територията на национален парк Централен Балкан. Райското пръскало принадлежи към територията на резерват "Джендема". Изходен пункт е град Калофер. В близост до водопада се намира хижа "Рай". Уникалната красота и мощ на Балкана привличат любителите на природата да се насладят на това наистина райско усещане.
Основният туристически маршрут към самия резерват "Джендем" стартира от град Калофер. От там по асфалтиран път с дължина около 6км се минава през живописното ждрело на река Тунджа се стига до местността "Паниците". "Паниците" е основен изходен пункт за маршрута към хижа "Рай", а тук туристите могат да намерят хотели и паркинги, където да отседнат или да оставят автомобила си. Общо време за целия преход от местност "Паниците" до хижа Рай е около 4,30 часа – въпрос на физическа подготовка.

Екопътека "Под пръските на водопада" - Тетевен
Началото на екопътека "Под пръските на водопада" към Тетевенски водопад "Скока" в пределите на Туристически регион Балкания тръгва от централната градска част на град Тетевен. Оттам има възможност да се измине разстоянието изцяло пеша като се премине през един от кварталите на Тетевен "Козница" или да използва до някъде превозно средство и след това да измине пеша последните 600м от екопътеката, вървейки по изключително живописното дефиле на река Козница. В самия край на този малък каньон е Тетевенски водопад "Скока".
Цялата дължина е около 4км, като от тях 3,4км са асфалтов път, а останалите около 600м– същинската екопътека. По асфалтовата част вляво има изградени две чешми, като първата (откъм Тетевен) е под малко мостче, а втората (към водопада) е до пътя.
Екопътека "Под пръските на водопада" е изключително красива, изградена е така, че да може да се премине с почти всякакви обувки, но препоръчителният разумен минимум са маратонките– влажно е и камъните на места са хлъзгави. Поради климата на местността, в същинската част на пътеката може често да видите дъждовници. В участък, който е преценен като проблемен, в скалата е вграден метален парапет. По протежение на пътеката са направени маси и пейки, а до водопада е изграден просторен заслон с огнище, което прави мястото удобно за целодневен излет и пикник от предпочитащите този тип отмора. По околните, отвесните скали се образуват чудни висящи килими от зелен мъх.

Водопад Совата
Водопад Совата се намира близо до Провадия, между селата Неново и Невша, в Северна България. Води началото си от извор Совата, който е целогодишен и не пресъхва. Достъпът до водопада е лесен.

Водопад "Зелената скала"- Крушуна
В близост до село Крушуна, се намира не толкова известният водопад "Зелената скала", който остава в сянката на Крушенските водопади в страни от туристическите пътеки. Водопад "Зелената скала" е висок е около 20 метра. Водата се спуска по стъпаловидния скат и образува феерия от кипящи водни струи по естествената скална каскада.

Вирът "Бездънник" - Гърнати
Вирът "Бездънник" (Безалник), разположен по долината на Буреска река и вливащата се от север Малка река, представлява дълбока яма, която е издълбана от природата в скала, с дълбочина 7-8м и форма на окръжност с диаметър 5м. Вирът е свързан с редица водопадчета, каскади и прагове, високи от 3 до 30м.

Връх Белмекен
Белмекен е връх в Ибърския дял на Рила с височина 2626м. В близост се намира язовир "Белмекен" и високопланинската спортна база Белмекен. В съседство се намират Соколов връх и Червени връх. Сравнително лесно достъпен през лятото от юг, откъм язовир "Белмекен". Северният склон е отвесен, извисява се над циркуса Кутлините. През зимата склоновете му са лавиноопасни и при изкачване трябва да се използват коловите маркировки.
В полите на върха се намира и площадка за летни лагери. Изходни пунктове за върха са селата Юндола и Сестримо.

Връх Вихрен - Пирин
Връх Вихрен е истинско предизвикателство за любителите на екстремния алпинизъм. Той е най-високият връх на Пирин и със своите 2914м заема гордото второ място след Мусала в Рила планина и трето на Балканския полуостров след Митикас в Олимп (Гърция). Неговите впечатляващи мраморни склонове се свързват с върховете Муратов и Кутело (трети по височина в страната) и разкриват прелестни гледки към Бъндеришките и Влахинските езера. В североизточното му подножие се намират двата циркуса Големият и Малкият Казан, около които расте рядкото цвете еделвайс. Според легендата, на върха се е намирал тронът на славянския гръмовержец Перун, затова хората със страх и почит го наричали Елтепе - връх на бурите.Как да покорите Вихрен?

Връх Безбог - Пирин
Безбог или Бесбог е гранитен връх в Пирин, разположен на Полежанското странично било. Висок е 2645 метра. Намира се на разклонение на полежанското било, което се отделя от Полежан и се разкланя още веднъж от самия връх Безбог. Склоновете му към Полежан и заравнението при Полежан-поляна са каменисти. На изток започва покрития с клек Безбожкият рид. Той обгръща скътаните под него Безбожки езера. През този рид преминава пътеката от хижа Безбог за Поповото езеро (през т. нар. "Малка душевадка"). На север от Безбог започва къс рид с тревисто-каменисти склоновете във високите части и гъст клек в района на по-ниския връх Безбожка тумба (2263 метра). Западните склонове на Безбог към Полежанския циркус са скалисти и много стръмни, на места отвесни.

Връх "Козя стена"
Самият връх е може би най-впечатляващ от поредицата Ушите, Кучето, Боба (Баба). За популярността му говори фактът, че и резервата и хижата, намираща се на около 1 час път западно от върха носят неговото име. Върхът висок 1670м. е увенчан със скална корона, спускаща се в страховит склеф на север. Гледан от юг, върхът не е впечатляващ геоложки феномен и нищо не подсказва какво се крие зад близкия скален ръб. Погледът от север, северозапад и североизток обаче, открива внушителна гледка към един почти стометров скален отвес, формиращ каменната грамада на върха.
Още по-впечатляващ е погледът от върха надолу към стената и обширните букови гори под нея. За невнимателния любител този поглед може да е последен, защото скалният ръб започва внезапно и не е обезопасен. От върха се открива чудесна гледка на север към Предбалкана и на юг към върховете на Средна гора, а при ясно време и към Родопите и Рила. Тук е монтиран парапет, който позволява изкачване до самия връх и на по-неподготвени туристи. Районът е емблематичен с изключителната си растителност – тук можете да видите много и красиви цветя, между които еделвайса и сребърника.
Маршрутът от хижа "Ехо" до Беклемето, от който този връх е част не се препоръчва през зимния период. Той може да се осъществи само със специално подготовка, техника и компетентен водач. На много места се образуват козирки и падат лавини.

Връх Ореляк - Пирин
Ореляк (2099м), Орелек, Орльови скали, е най-високият връх в Среден Пирин. Издига се на главното планинско било, северно от връх "Баба" и северозападно от връх Чала. Билото е скалисто и голо. Западните склонове се спускат стръмно, на места отвестно към долината на река Пиринска Бистрица, а югоизточните по-полегато към местността "Добро поле". Изграден е от окарстени мрамори. Почвите са тъмнокафяви горски. Обрасъл е с оскъдна тревна растителност. Почти на върха е изграден радио-телевизионен ретранслатор, висок 96м, който се вижда отдалеч. Ниската част на северните склонове е в обхвата на резерват "Ореляк". Основен изходен пункт за изкачването му е летовище "Попови ливади", от която започва маркирана пътека, по която за около 2 часа може да се стигне до върха. От летовище "Попови ливади" до самия връх води и 12км чакълиран път. Върха е наречен Ореляк заради орлите, кръжали над него и гнездили по стръмните му, на места непристъпни северозападни склонове. За съжаление след построяването на радиотелевизионната кула много рядко тези птици могат да бъдат видени там.

Връх Баба
Връх Баба (1787м) се намира на централното страропланинско било и е част от маршрута Ком-Емине. На върха има разположена радиорелейна станция. Това е вторият по височина връх в Етрополския балкан.
До върха се достига за около 2 часа от хижа Чавдар и за около 4:30 часа от село Буново.

Връх Драговски камък
Връх Драговски камък e част от Гребен планина, която в по - голямата си част се намира на сръбска територия. Намира се между трънските села Врабча и Филиповци. Гледан отдалеч Драговски камък прилича на пирамида. Върхът е наричан още "Трънският Матерхорн".
Най-подходяща изходна точка за изкачване е първата махала на село Врабча. Поема се надясно след махалата и се изкачва каменисто възвишение обрасло с гора. След като се изкачи се върви само по билото и след около 20 минути сте на върха. Друг вариант за Драговски камък е Драговската махала на с .Филиповци.

Връх Връшка чука
Изолираната височина Връшка чука се издига в най-западната част на Западния Предбалкан и е разположена на границата ни с Република Сърбия. От север на юг държавната граница разделя височината на две части, като югоизточната, най-висока и по-малка по площ част попада в българска територия, а останалата по-ниска и по-голяма по площ — в сръбска територия. Височината е и зградена предимно от юрски варовици. Склоновете й във всички посоки са стръмни, като на юг чрез ниска седловина (450м) се свързва с планината Бабин нос, а на север едноименната седловина Връшка чука (350м) я отделя от плоския вододел Бачията.
Дължината на височината от северозапад на югоизток е 3км, а ширината е 1-1.2км. Максимална височина е връх Връшка чука (692м), който се издига на повече от 300м над околните равнинни земи. Възвишението е обрасло с ниски храстови гори, като най-високите билни части са оголени, а в подножието има обработваеми земи.
На 4 ноември 1986г възвишението е обявено за пиродна забележителност с площ от 67.6 хектара. На 21 август 2003г статутът е променен на защитена местност. На 4 декември 2009г площта на местността е увеличена на 68.28 хектара. Целта на защитата е опазването на редки растителни видове като български ерантис, тъмнопурпурна метличина, томасиниев минзухар, ничичово прозорче и други.

Връх Ибър
Ибър е връх в Източна Рила, неговата височина е 2666м. Върхът има конусовидна форма. Североизточната му част е скалиста и урвеста, с остри зъбери над циркусната тераса, където е разположено Ибърското езеро. Източната стена представлява алпийски обект.

Връх Кутело - Пирин
Връх Кутело е вторият по височина връх в Пирин планина. Кутело се извисява на внушителните 2908 метра и част от Главното карстово Пиринско било. Кутело представлява продълговат ръб и се състои от три основни върха – Кутело I с височина 2908 метра, Кутело среден и Кутело II, които са високи 2907 метра.
Върхът се намира в съседство с Вихрен и подобно на него е мраморен. Склоновете на Кутело са много стръмни, но не са скалисти и на тях има изградени не твърде сложни алпинистки маршрути.
Основен алпийски обект е североизточния ръб на върха, където има турове с категория "б" степен на трудност.

Връх Бански Суходол - Пирин
Връх Бански Суходол е един от върховете в Пирин планина. Бански суходол е разположен в северния дял на планината, на главното пиринско било в неговия мраморен дял.
Бански суходол е висок 2884 метра и e трети по височина връх в Пирин, ако връх Кутело се разгледа като единствена кота с височина 2908 метра, т.е. не се разглеждат поотделно върховете Малък Кутело и Кутело II, които са с височина 2907 метра.
Връх Кутело и връх Бански суходол са разположени на общо било и са свързани със седловината Кончето, която е невероятно труднопроходим карстов ръб, чиято ширина на моменти не надвишава 70 сантиметра. В северозападна посока от връх Бански суходол се намира безименен връх, от който в посока север-североизток се отклонява карстов рид с името Котешкия. От Котешкия рид билото продължава на запад-северозапад, където достига да връх Баюви дупки.
Внимание заслужава североизточният склон на Бански суходол, който представлява отвесна 300 метрова мраморна стена. Склонът се спуска към циркуса Бански суходол, в който целогодишно се запазват множество снежници. Интересен факт е, че в циркуса Бански суходол са отрити няколко карстови пещери.
При ясно време може без проблеми да наблюдавате Влахинския циркус, Влахинските езера, ридът Гредаро, Гергийския циркус и дори мраморния зъб на връх Синаница.

Кован Кая - Маджарово
Местността "Кован кая" e защитена природна забележителност. Намира се край град Маджарово. Пътувайки от Бориславци на 3 километра преди Маджарово, в района на Горно поле пътят минава покрай чудновати скални образувания. Тук река Aрда е образувала каньон с много красиви меандри. Гледката им от "Кован кая" е впечатляваща.
Природна забележителност "Кован Кая" е обявена с цел опазване на редки и застрашени растения и животни. Това е едно от малкото места в България, където по скалните вулканични ниши гнездят белоглавия и египетски лешояди, черни щъркели, както и множество южни видове като син скален дрозд и скална зидарка. Тук се среща и световно застрашените сухоземни костенурки.

Каньонът "Голям дол"
Каньонът, известен под името "Голям дол" e разположен непосредствено до Кунино. Долният му край е отворен към долината на река Искър и достига до самия център на селото. Над високите и почти навсякъде отвесни скали, извисяващи се край с. Кунино, се ширят просторни поля с доста еднообразен облик. И посред тази равна земя зее бездната на "Големи дол", прорязваща каменната твърд с нейното тревно покривало, на дълбочина от близо петдесет метра. Каньонът започва от центъра на Кунино - там, където протича малка рекичка. Бистрите води на реката, която е по-скоро поток - ромолят край пътеката, като на едно място дори образуват малък водопад.

Каньонът на Дюшундере - Джанка
Съхранената природа, разнообразният животински и растителен свят превръщат каньона на Дюшундере в едно прекрасно място за туризъм. За природна забележителност на територията на каньона са обявени 3 водопада: "Водопада" - в землището на с. Джанка, който е с височина на пада 25м и е най-високият от защитените водопади в Кърджалийски регион; "Душан", който се намира в землището на с. Красин о, с височина на пада 20м и "Буреще" - разположен в землището на с. Падало, с височина на пада 20м.

Чаирското ждрело
Чаирското ждрело е разположено по протежение на Чаирската река. Огромните скали, надвесени над пътя, Чаирската река и резерват "Шабаница" са само част от чудните красоти на ждрелото. Тук се намират и някои изключителни природни феномени. В самото начало е Превалетия камък -естествена каменна арка висока над 10м. По-нагоре пътят води до Чаирските езера. Над ждрелото се извисява връх Бойдалъка, от който се открива прекрасна гледка към голяма част от Родопите.

Ждрелото на река Ръчене
Камено поле е село в Северозападна България. То се намира в, Област Враца.община Роман. Селото е разположено точно по средата между Червен бряг и Мездра. През намиращото се в Предбалкана селище минава красивата река Ръчене, която по пътя си образува много проломи и живописни скални образувания, обявени за природни забележителности. Северозападно от Камено поле се намира забележителност от епохата на средновековието-старинна каменна църква, известна на местното население като 'Пустата църква".
